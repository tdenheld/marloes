---
title: Fort van de Verbeelding
type: Persbericht
description: Het Grijze Koppen Orkest Wint!
---

**Gisteren werd tijdens een spannende bijeenkomst in Tivoli Vredenburg in Utrecht bekend gemaakt dat het Grijze Koppen Orkest (GKO) heeft gewonnen! Ze lieten met 887 stemmen 7 andere finalisten achter zich bij de wedstrijd van het Stimuleringsfonds XL van Rabobank Utrecht. Aan het winnen van de prijs is een bedrag van 15.000 euro gekoppeld.**

Afgelopen 3 weken streed het orkest voor de meeste stemmen van het publiek. Met het gewonnen bedrag wordt gewerkt aan het opzetten en duurzaam maken van 2 nieuwe orkesten in de wijken Zuilen en Overvecht, Utrecht. Als ook de rest van de financiering rondkomt worden dit het 10e en 11e Grijze Koppen Orkest in Nederland. Het orkest is een initiatief van het Utrechtse Fort van de Verbeelding.

Juist de wijken Zuilen en Overvecht zijn gebaat bij dit bijzondere initiatief voor ouderen omdat daar de eenzaamheid in de stad het hoogst is. Alleen wonen, zoals veel ouderen doen, betekent vaak ook eenzaamheid. Met de gaande dubbele vergrijzing is aandacht daarvoor meer dan ooit nodig.
Muziek maken raakt demente ouderen in het bijzonder. Juist die delen van de hersenen die nog intact zijn worden door muziek geactiveerd. Ouderen gaan weer bewegen, praten en bloeien helemaal op.

Op 4 november staat, vanaf 18.15 bij het Bartholomeus Gasthuis in Utrecht, het GKO in de stad langs de route van de Sint Maarten Parade met een eigen versie van de Sint Maarten rap, samen met de old stars van FC Utrecht. Dit Utrechtse orkest van locatie Parc Transwijk van Vecht en IJssel speelt en zingt daarnaast ook oude Sint Maarten liedjes in een nieuw jasje. Het bijzondere aan dit orkest is dat het ongeveer 50 Utrechtse grijze koppen telt tussen de 75 en 100 jaar.

<div class="small">In het Grijze Koppen Orkest vormen ouderen een orkest, bespelen zelf ongewone laagdrempelige instrumenten, zingen ‘opgepimpte’ liedjes van vroeger en worden begeleid door de bevlogen dirigent Peter de Boer. Kinderen van lokale basisscholen, amateur-en prof muzikanten doen mee. Dit alles in samenwerking met zorginstellingen en wijkcentra. In een traject van 2 jaar wordt het orkest duurzaam gemaakt. Tijdens de Sint Maarten Parade treden de orkesten op vanaf 18.15 op bij het Bartholomeus Gasthuis, Lange Smeestraat 40, Utrecht.</div>